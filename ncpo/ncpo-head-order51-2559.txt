หน้า	๑๘
เล่ม	๑๓๓	ตอนพิเศษ	๑๘๘	ง	ราชกิจจานุเบกษา	๒๕	สิงหาคม	๒๕๕๙
คําสั่งหัวหน้าคณะรักษาความสงบแห่งชาติ
ที่ ๕๑/๒๕๕๙
เรื่อง การดําเนินการกับของที่เก็บในเขตปลอดอากรและเขตประกอบการเสรี และของที่ใช้เป็นยุทธภัณฑ์เพื่อบรรเทาสาธารณภัย


โดยที่ปัจจุบันได้ปรากฏข้อเท็จจริงว่า มีรถยนต์และของที่จัดเก็บในเขตปลอดอากรตามกฎหมาย ว่าด้วยศุลกากร ตลอดจนเขตประกอบการเสรีตามกฎหมายว่าด้วยการนิคมอุตสาหกรรมแห่งประเทศไทย ฝากหรือเก็บอยู่เป็นเวลานานหลายปีโดยเปล่าประโยชน์ มิได้มีการนํารถยนต์และของนั้นออกจาก เขตพื้นที่ดังกล่าว เนื่องจากกฎหมายทั้งสองฉบับมิได้กําหนดระยะเวลาไว้ว่าผู้นําของเข้าจะต้องดําเนินการ ให้มีการนําของออกจากเขตพื้นที่ให้แล้วเสร็จภายในระยะเวลาเท่าใด ซึ่งการที่รัฐต้องจัดเก็บรถยนต์และ ของนั้นไว้นานปีโดยไม่มีกําหนดเวลา เป็นเหตุให้เกิดภาระในการจัดหาสถานที่เพื่อการจัดเก็บและภาระ ด้านค่าใช้จ่ายในการจัดเก็บรักษา ทั้งรถยนต์และของนั้นก็มิได้ผ่านกระบวนการหรือพิธีการในการตรวจปล่อย ของออกตามกฎหมายว่าด้วยศุลกากร รัฐจึงขาดรายได้จากการจัดเก็บภาษีอากรจากรถยนต์หรือของนั้น ในขณะที่รถยนต์และของที่จัดเก็บก็เสื่อมสภาพ เสื่อมราคาและเสื่อมประโยชน์ไปเรื่อย ๆ อันส่งผลกระทบ ต่อภาระงบประมาณแผ่นดินและระบบเศรษฐกิจของประเทศเป็นอย่างมาก นอกจากนี้ ยังมีรถยนต์บางประเภท ที่ทางราชการนําเข้ามาเพื่อประโยชน์สาธารณะแต่ต้องเก็บรักษาไว้เพราะมีคดีจนบัดนี้คดีสิ้นสุดลงแล้ว ก็ยังไม่สามารถนํารถยนต์ดังกล่าวออกมาใช้งานตามความประสงค์ของทางราชการได้ในขณะที่รถยนต์เหล่านั้น เสื่อมสภาพไม่พร้อมจะใช้งานลงเรื่อย ๆ รัฐเองก็เสียค่าใช้จ่ายในการฝากหรือเก็บรักษานับพันล้านบาท หากทิ้งไว้โดยไม่นํามาซ่อมเพื่อใช้งานก็จะเสียประโยชน์ เสียงบประมาณหลายพันล้านบาทและยังต้อง เสียงบประมาณเพิ่มในการจัดหาใหม่มาทดแทน การทิ้งไว้จึงกระทบต่อเศรษฐกิจของประเทศ ประโยชน์สาธารณะ และราชการแผ่นดิน ในการมีพาหนะเพื่อบรรเทาสาธารณภัยที่ควรนํามาซ่อมเพื่อใช้ในราชการบรรเทาสาธารณภัย และราชการอื่นในฐานะเป็นยุทธภัณฑ์ ดังนั้น หากได้มีการดําเนินการเพื่อนํารถยนต์หรือของที่จัดเก็บ อยู่ในเขตพื้นที่ดังกล่าวออกมา จะเป็นการลดภาระในด้านงบประมาณหลายพันล้านบาททางหนึ่ง และก่อให้เกิดรายได้แก่รัฐด้านภาษีอากรอย่างมากอีกทางหนึ่ง อีกทั้งรถยนต์บางประเภทที่จัดเก็บอยู่ ยังสามารถนํามาใช้ให้เกิดประโยชน์แก่ทางราชการในการบริการสาธารณะหรือเพื่อป้องกันบรรเทาสาธารณภัย ให้แก่ประชาชนได้อีกด้วย
อาศัยอํานาจตามความในมาตรา ๔๔ ของรัฐธรรมนูญแห่งราชอาณาจักรไทย (ฉบับชั่วคราว)
พุทธศักราช ๒๕๕๗ หัวหน้าคณะรักษาความสงบแห่งชาติโดยความเห็นชอบของคณะรักษาความสงบแห่งชาติ จึงมีคําสั่ง ดังต่อไปนี้
ข้อ	๑	ในคําสั่งนี้
“เขตปลอดอากร” หมายความว่า เขตปลอดอากรตามกฎหมายว่าด้วยศุลกากร
หน้า	๑๙
เล่ม	๑๓๓	ตอนพิเศษ	๑๘๘	ง	ราชกิจจานุเบกษา	๒๕	สิงหาคม	๒๕๕๙
“เขตประกอบการเสรี” หมายความว่า เขตประกอบการเสรีตามกฎหมายว่าด้วยการนิคมอุตสาหกรรม แห่งประเทศไทย
ข้อ ๒ ให้ผู้ที่นํารถยนต์ใหม่สําเร็จรูปตามประเภทพิกัดศุลกากร ๘๗๐๒ และ ๘๗๐๓ เข้ามาในราชอาณาจักรและได้นําเข้าเก็บในเขตปลอดอากรหรือเขตประกอบการเสรี เป็นระยะเวลา ไม่น้อยกว่าสองปีหรือรวมกันไม่น้อยกว่าสองปี แล้วแต่กรณี ก่อนวันที่คําสั่งนี้มีผลใช้บังคับ โดยเป็นของ ที่ยังไม่ได้ตรวจปล่อยออกไป นํารถยนต์ดังกล่าวออกจากเขตปลอดอากรหรือเขตประกอบการเสรี เพื่อใช้หรือจําหน่ายในราชอาณาจักรโดยชําระภาษีอากรให้ถูกต้อง หรือส่งออกไปนอกราชอาณาจักร ทั้งนี้ ภายในเก้าสิบวันนับแต่วันที่คําสั่งนี้มีผลใช้บังคับ
ในกรณีที่มิได้ดําเนินการตามวรรคหนึ่งภายในระยะเวลาที่กําหนด ให้ถือว่ารถยนต์ดังกล่าว เป็นของตกค้างตามกฎหมายว่าด้วยศุลกากร และให้อธิบดีกรมศุลกากรดําเนินการกับของตกค้างนั้น ตามวิธีการที่กําหนดไว้ในกฎหมายว่าด้วยศุลกากร
ข้อ ๓ รถยนต์ใหม่สําเร็จรูปตามประเภทพิกัดศุลกากร ๘๗๐๒ และ ๘๗๐๓ ที่เก็บอยู่ใน เขตปลอดอากรหรือเขตประกอบการเสรี นอกจากที่กําหนดไว้ในข้อ ๒ ก่อนวันที่คําสั่งนี้มีผลใช้บังคับ ให้เก็บไว้ต่อไปได้ไม่เกินสองปีนับแต่วันที่นําเข้าเก็บครั้งแรก
ข้อ ๔ ของที่เก็บอยู่ในเขตปลอดอากรหรือเขตประกอบการเสรี นอกจากที่กําหนดไว้ในข้อ ๒ และข้อ ๓ ก่อนวันที่คําสั่งนี้มีผลใช้บังคับ ให้เก็บของดังกล่าวไว้ต่อไปได้ไม่เกินสองปีนับแต่วันที่คําสั่งนี้ มีผลใช้บังคับ
ข้อ ๕ ของที่นําเข้ามาในราชอาณาจักรและได้นําเข้าเก็บในเขตปลอดอากรหรือเขต ประกอบการเสรีนับแต่วันที่คําสั่งนี้มีผลใช้บังคับ ใหเก็บได้ไม่เกินสองปีนับแต่วันที่นําเข้าเก็บครั้งแรก
ข้อ ๖ กรณีมีการโอนย้ายของที่เก็บไว้ตามข้อ ๓ ข้อ ๔ หรือข้อ ๕ แล้วแต่กรณี ไปยัง เขตปลอดอากรหรือเขตประกอบการเสรีอื่น ให้นับระยะเวลาที่เก็บของดังกล่าวต่อเนื่องไป
ในกรณีจําเป็น อธิบดีกรมศุลกากรหรือผู้ว่าการการนิคมอุตสาหกรรมแห่งประเทศไทย อาจขยายระยะเวลาตามข้อ ๓ ข้อ ๔ หรือข้อ ๕ แล้วแต่กรณี ได้ตามที่เห็นสมควร ทั้งนี้ ตามหลักเกณฑ์ วิธีการ และเงื่อนไขที่อธิบดีกรมศุลกากรประกาศกําหนด
ข้อ ๗ ของที่นําเข้าเก็บไว้ในเขตปลอดอากรหรือเขตประกอบการเสรีเกินกว่าระยะเวลา ที่กําหนดในข้อ ๓ ข้อ ๔ ข้อ ๕ หรือข้อ ๖ แล้วแต่กรณี ให้นําของนั้นออกจากเขตปลอดอากร หรือเขตประกอบการเสรี เพื่อใช้หรือจําหน่ายในราชอาณาจักรโดยชําระภาษีอากรให้ถูกต้อง หรือส่งของนั้น ออกไปนอกราชอาณาจักร หากมิได้ปฏิบัติเช่นว่านี้ให้ถือว่าสิทธิการยกเว้นภาษีอากรสําหรับของดังกล่าวสิ้นสุดลง และให้จัดเก็บภาษีอากรสําหรับของนั้นตามกฎหมายว่าด้วยศุลกากรนับแต่วันที่ครบกําหนดระยะเวลา โดยให้ถือว่าวันที่ครบกําหนดนั้นเป็นวันนําเข้าสําเร็จตามกฎหมายว่าด้วยศุลกากร
ข้อ ๘ มิให้นําข้อ ๔ และข้อ ๕ มาใช้บังคับกับของที่เป็นเครื่องจักร อุปกรณ์ เครื่องมือ และเครื่องใช้ รวมทั้งส่วนประกอบของของดังกล่าวที่จําเป็นต้องใช้ในการประกอบอุตสาหกรรม หรือพาณิชยกรรม ซึ่งได้นําเข้ามาในราชอาณาจักรและได้นําเข้าไปในเขตปลอดอากรหรือเขตประกอบการเสรี
หน้า	๒๐
เล่ม	๑๓๓	ตอนพิเศษ	๑๘๘	ง	ราชกิจจานุเบกษา	๒๕	สิงหาคม	๒๕๕๙
ข้อ ๙ ให้รถดับเพลิง รถกู้ภัย รถไฟส่องสว่าง และรถบรรทุก ที่นําเข้ามาในราชอาณาจักร ในโครงการพัฒนาระบบบริหารและเพิ่มประสิทธิภาพการทํางาน สํานักป้องกันและบรรเทาสาธารณภัย กรุงเทพมหานคร ทางท่าเรือแหลมฉบัง เมื่อวันที่ ๒๗ มกราคม พ.ศ. ๒๕๔๙ จํานวน ๑๗๖ คัน และวันที่ ๖ กุมภาพันธ์ พ.ศ. ๒๕๕๐ จํานวน ๑๓๙ คัน เป็นยุทธภัณฑ์ที่ผู้นําของเข้ารับไว้ใช้ในราชการ เพื่อการบรรเทาสาธารณภัยตามกฎหมายว่าด้วยการควบคุมยุทธภัณฑ์ และให้ได้รับยกเว้นอากร ตามประเภท ๑๓ ภาค ๔ ของที่ได้รับยกเว้นอากร แห่งพระราชกําหนดพิกัดอัตราศุลกากร พ.ศ. ๒๕๓๐ นับแต่วันที่นําของดังกล่าวเข้ามาในราชอาณาจักร และให้ผู้นําของเข้าดําเนินการตามกฎหมายว่าด้วย การควบคุมยุทธภัณฑ์และกฎหมายว่าด้วยศุลกากรต่อไป ทั้งนี้ ในส่วนของการดําเนินการตามกฎหมาย ว่าด้วยการควบคุมยุทธภัณฑ์ ให้กรุงเทพมหานครทําความตกลงร่วมกับกระทรวงกลาโหมในการดําเนินการ กับยุทธภัณฑ์ตามข้อนี้
ข้อ	๑๐ คําสั่งนี้ให้ใช้บังคับตั้งแต่วันประกาศในราชกิจจานุเบกษาเป็นต้นไป

สั่ง ณ วันที่ ๒๕ สิงหาคม พุทธศักราช ๒๕๕๙ พลเอก ประยุทธ์ จันทร์โอชา หัวหน้าคณะรักษาความสงบแห่งชาติ
