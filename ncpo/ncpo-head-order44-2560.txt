หน้า	๘๖
เล่ม	๑๓๔	ตอนพิเศษ	๒๕๒	ง	ราชกิจจานุเบกษา	๑๑	ตุลาคม	๒๕๖๐
คําสั่งหัวหน้าคณะรักษาความสงบแห่งชาติ
ที่ ๔๔/๒๕๖๐
เรื่อง การแต่งตั้งผู้อํานวยการสํานักงานส่งเสริมวิสาหกิจขนาดกลางและขนาดย่อม


โดยที่ผู้ซึ่งดํารงตําแหน่งผู้อํานวยการสํานักงานส่งเสริมวิสาหกิจขนาดกลางและขนาดย่อม ตามคําสั่งหัวหน้าคณะรักษาความสงบแห่งชาติ ที่ ๓๒/๒๕๕๘ เรื่อง การแต่งตั้งผู้อํานวยการสํานักงาน ส่งเสริมวิสาหกิจขนาดกลางและขนาดย่อม ลงวันที่ ๒๑ กันยายน พุทธศักราช ๒๕๕๘ ได้ครบวาระ การดํารงตําแหน่งลงแล้ว แต่ด้วยเหตุขัดข้องบางประการทําให้การสรรหาบุคคลที่มีความรู้ความสามารถ เหมาะสมเข้ารับหน้าที่ผู้อํานวยการสํานักงานส่งเสริมวิสาหกิจขนาดกลางและขนาดย่อมยังไม่อาจ ดําเนินการให้ลุล่วงได้ในขณะนี้ และหากปล่อยให้เนิ่นช้าไปจะทําให้สํานักงานส่งเสริมวิสาหกิจ ขนาดกลางและขนาดย่อมซึ่งเป็นกลไกสําคัญในการขับเคลื่อนการพัฒนาวิสาหกิจขนาดกลางและขนาดย่อม ตามนโยบายของรัฐบาลไม่สามารถดําเนินการได้อย่างต่อเนื่องและมีประสิทธิภาพ อันก่อให้เกิด ผลกระทบต่อการบริหารจัดการองค์กรและเป็นผลเสียต่อการพัฒนาเศรษฐกิจของประเทศเป็นอย่างมาก
อาศัยอํานาจตามความในมาตรา ๒๖๕ ของรัฐธรรมนูญแห่งราชอาณาจักรไทย ประกอบกับ มาตรา ๔๔ ของรัฐธรรมนูญแห่งราชอาณาจักรไทย (ฉบับชั่วคราว) พุทธศักราช ๒๕๕๗ หัวหน้าคณะ รักษาความสงบแห่งชาติ โดยความเห็นชอบของคณะรักษาความสงบแห่งชาติ จึงมีคําสั่งดังต่อไปนี้
ข้อ ๑ ให้ผู้อํานวยการสํานักงานส่งเสริมวิสาหกิจขนาดกลางและขนาดย่อมตามคําสั่งหัวหน้า คณะรักษาความสงบแห่งชาติ ที่ ๓๒/๒๕๕๘ เรื่อง การแต่งตั้งผู้อํานวยการสํานักงานส่งเสริมวิสาหกิจ ขนาดกลางและขนาดย่อม ลงวันที่ ๒๑ กันยายน พุทธศักราช ๒๕๕๘ ซึ่งยังคงปฏิบัติหน้าที่อยู่ในวัน ก่อนวันที่คําสั่งนี้ใช้บังคับพ้นจากตําแหน่ง และให้นายสุวรรณชัย โลหะวัฒนกุล ดํารงตําแหน่ง ผู้อํานวยการสํานักงานส่งเสริมวิสาหกิจขนาดกลางและขนาดย่อม โดยให้มีวาระอยู่ในตําแหน่งสองปี ตั้งแต่วันที่คําสั่งนี้มีผลใช้บังคับ
ข้อ ๒ ให้นําความในข้อ ๒ และข้อ ๓ ของคําสั่งหัวหน้าคณะรักษาความสงบแห่งชาติ ที่ ๓๒/๒๕๕๘ เรื่อง การแต่งตั้งผู้อํานวยการสํานักงานส่งเสริมวิสาหกิจขนาดกลางและขนาดย่อม ลงวันที่ ๒๑ กันยายน พุทธศักราช ๒๕๕๘ มาใช้บังคับกับการแต่งตั้งผู้อํานวยการสํานักงาน ส่งเสริมวิสาหกิจขนาดกลางและขนาดย่อมตามข้อ ๑ นี้ด้วย
ข้อ ๓ ในกรณีที่เห็นสมควรนายกรัฐมนตรีอาจเสนอให้คณะรักษาความสงบแห่งชาติ แก้ไขเปลี่ยนแปลงคําสั่งนี้ได้
ข้อ	๔	คําสั่งนี้ให้ใช้บงคับตั้งแต่วันประกาศในราชกิจจานุเบกษาเป็นต้นไป

สั่ง ณ วันที่ ๑๐ ตุลาคม พุทธศักราช ๒๕๖๐ พลเอก ประยุทธ์ จันทร์โอชา หัวหน้าคณะรักษาความสงบแห่งชาติ
