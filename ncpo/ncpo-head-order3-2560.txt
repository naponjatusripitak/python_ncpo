หน้า	๓๗
เล่ม	๑๓๔	ตอนพิเศษ	๑๙	ง	ราชกิจจานุเบกษา	๑๗	มกราคม	๒๕๖๐
คําสั่งหัวหน้าคณะรักษาความสงบแห่งชาติ
ที่ ๓/๒๕๖๐
เรื่อง การขับเคลื่อนการปฏิรูปประเทศ ยุทธศาสตร์ชาติ และการสร้างความสามัคคีปรองดอง


ตามที่คณะรักษาความสงบแห่งชาติได้กําหนดนโยบายการปฏิรูปประเทศในด้านต่าง ๆ การรักษาความสงบเรียบร้อย และการสร้างความสามัคคีปรองดองในระยะแรก เพื่อเตรียมการไปสู่ การกําหนดยุทธศาสตร์ชาติระยะยาวอันจะทําให้ประชาชนทราบถึงเป้าหมายและทิศทางการพัฒนาและ การแก้ปัญหาประเทศในช่วงเวลาต่าง ๆ อย่างชัดเจนนั้น ต่อมาเมื่อมีการจัดตั้งรัฐบาลแล้ว ก็ได้มอบให้รัฐบาล รับไปดําเนินการในระยะที่สอง ซึ่งหลังจากนั้น มีข้อเสนอจากสภาปฏิรูปแห่งชาติและสภาขับเคลื่อน การปฏิรูปประเทศ ตลอดจนภาคส่วนต่าง ๆ เช่น กลุ่มสานพัฒนาตามแนวทางประชารัฐ สื่อมวลชน องค์กรปกครองส่วนท้องถิ่น ผู้เคยมีบทบาททางการเมืองในอดีต และผู้ทรงคุณวุฒิ ส่งเรื่องให้ คณะรักษาความสงบแห่งชาติ และรัฐบาลพิจารณาดําเนินการเป็นจํานวนมาก นับว่าเป็นความปรารถนาดี ต่อส่วนรวม อันควรนํามาพิจารณาอย่างเป็นระบบ มีการกลั่นกรอง จัดลําดับความสําคัญและความเป็นไปได้ แล้วเริ่มดําเนินการไปพลางก่อน ซึ่งเรื่องนี้จะต้องดําเนินการอยู่แล้วภายหลังการประกาศใช้รัฐธรรมนูญ ฉบับใหม่แต่แม้จะประกาศใช้ในเวลาต่อไป ก็ยังต้องรอการตรากฎหมาย และการใช้เวลารับฟังความเห็น จากประชาชนเพื่อยกร่างแผนการปฏิรูปประเทศ และยุทธศาสตร์ชาติอีกระยะหนึ่ง รัฐธรรมนูญดังกล่าว จึงได้บัญญัติว่า ในระหว่างนี้ให้หน่วยงานของรัฐดําเนินการโดยอาศัยหน้าที่และอํานาจที่มีอยู่แล้วไปพลางก่อน เพื่อจะส่งต่อให้รัฐบาล และองค์กรที่มีหน้าที่ความรับผิดชอบรับไปดําเนินการในระยะที่สามต่อไป
คณะรักษาความสงบแห่งชาติพิจารณาแล้ว สมควรกําหนดกลไกให้รัฐบาลสามารถบูรณาการ การขับเคลื่อนการปฏิรูปประเทศ ยุทธศาสตร์ชาติ และการสร้างความสามัคคีปรองดอง เพื่อให้ สอดคล้องกับรัฐธรรมนูญ ยุทธศาสตร์ แผนต่าง ๆ ของชาติและนโยบายของคณะรักษาความสงบแห่งชาติและ คณะรัฐมนตรีซึ่งได้ประกาศให้สาธารณชนทราบแล้ว อีกทั้งสมควรกําหนดกลไกให้สามารถขับเคลื่อนภารกิจ ที่จําเป็นและประชาชนรอคอยให้ดําเนินต่อไปได้อย่างรวดเร็ว มีประสิทธิภาพ ชอบด้วยกฎหมาย ผู้ปฏิบัติมีความรับผิดชอบร่วมกัน ปราศจากการทุจริต และเป็นไปตามหลักธรรมาภิบาล ทั้งสามารถ เชื่อมโยงการทํางานกับสภาขับเคลื่อนการปฏิรูปประเทศ และสภานิติบัญญัติแห่งชาติ อันจะเป็น ประโยชน์ต่อประชาชนและการปฏิรูปในด้านต่าง ๆ
หน้า	๓๘
เล่ม	๑๓๔	ตอนพิเศษ	๑๙	ง	ราชกิจจานุเบกษา	๑๗	มกราคม	๒๕๖๐
อาศัยอํานาจตามความในมาตรา ๔๔ ของรัฐธรรมนูญแห่งราชอาณาจักรไทย (ฉบับชั่วคราว) พุทธศักราช ๒๕๕๗ หัวหน้าคณะรักษาความสงบแห่งชาติ โดยความเห็นชอบของคณะรักษาความสงบแห่งชาติ จึงมีคําสั่ง ดังต่อไปนี้
ข้อ ๑ ให้มีคณะกรรมการบริหารราชการแผ่นดินตามกรอบการปฏิรูปประเทศ ยุทธศาสตร์ชาติ และการสร้างความสามัคคีปรองดอง เรียกโดยย่อว่า “ป.ย.ป.” ประกอบด้วย นายกรัฐมนตรี เป็นประธาน และรองนายกรัฐมนตรี รัฐมนตรีประจําสํานักนายกรัฐมนตรี รัฐมนตรีว่าการกระทรวงการคลัง และรัฐมนตรีว่าการกระทรวงมหาดไทยเป็นกรรมการ
เมื่อมีการพิจารณาเรื่องเกี่ยวกับหน่วยงานใด นายกรัฐมนตรีอาจให้รัฐมนตรีที่บังคับบัญชา หรือกํากับดูแลการบริหารราชการของหน่วยงานนั้น หรือเชิญประธานสภานิติบัญญัติแห่งชาติ หรือประธานสภาขับเคลื่อนการปฏิรูปประเทศเข้าร่วมประชุมในฐานะกรรมการเฉพาะวาระนั้น
ให้นายกรัฐมนตรีแต่งตั้งเลขานุการ ป.ย.ป. คนหนึ่ง ซึ่งอาจแต่งตั้งจากกรรมการก็ได้ และ แต่งตั้งผู้ช่วยเลขานุการได้ตามความเหมาะสม
ให้เลขาธิการนายกรัฐมนตรี เลขาธิการคณะรัฐมนตรี เลขาธิการคณะกรรมการกฤษฎีกา เลขาธิการคณะกรรมการพัฒนาการเศรษฐกิจและสังคมแห่งชาติ เลขาธิการคณะกรรมการข้าราชการพลเรือน เลขาธิการคณะกรรมการพัฒนาระบบราชการ ผู้อํานวยการสํานักงบประมาณ และโฆษกประจําสํานัก นายกรัฐมนตรีเข้าประชุมด้วยในฐานะผู้ให้ข้อมูลด้านการบริหาร กฎหมาย แผนพัฒนา บุคลากร ระบบราชการ และงบประมาณ
ข้อ ๒ นายกรัฐมนตรีจะสั่งการให้พิจารณาหรือติดตามความก้าวหน้า ปัญหา อุปสรรค ในเรื่องใด ซี่งเสนอมาจากคณะกรรมการตามข้อ ๔ หรือให้นําเรื่องใดมาพิจารณาโดยตรง แล้วเสนอ คณะรัฐมนตรีพิจารณาต่อไปก็ได้
ข้อ ๓ ให้มีคณะที่ปรึกษา ของ ป.ย.ป. ประกอบด้วยผู้ทรงคุณวุฒิจากภาคเอกชน ได้แก่ ผู้ดํารงตําแหน่งในคณะกรรมการร่วมภาครัฐและเอกชน (กรอ.) และคณะกรรมการหรือคณะทํางาน สานการพัฒนาตามนโยบายประชารัฐ และผู้ทรงคุณวุฒิจากภาครัฐและอื่น ๆ ตามจํานวนและรายชื่อ ที่นายกรัฐมนตรีกําหนด
ข้อ	๔	ในการพิจารณากลั่นกรองเรื่องเสนอ ป.ย.ป. ให้มีคณะกรรมการ ๔ คณะ ได้แก่
(๑) คณะกรรมการบริหารราชการแผ่นดินเชิงยุทธศาสตร์ มีหน้าที่พิจารณากลั่นกรองเรื่อง โครงการ หรือแนวทางการแก้ปัญหาต่าง ๆ ในเชิงยุทธศาสตร์และในลักษณะบูรณาการเพื่อการขับเคลื่อนที่ รวดเร็ว
หน้า	๓๙
เล่ม	๑๓๔	ตอนพิเศษ	๑๙	ง	ราชกิจจานุเบกษา	๑๗	มกราคม	๒๕๖๐
(๒) คณะกรรมการเตรียมการปฏิรูปประเทศ มีหน้าที่เตรียมการเกี่ยวกับการปฏิรูปประเทศ ในด้านหรือประเด็นต่าง ๆ
(๓)	คณะกรรมการเตรียมการยุทธศาสตร์ชาติ มีหน้าที่เตรียมการเกี่ยวกับยุทธศาสตร์ชาติ
(๔) คณะกรรมการเตรียมการเพื่อสร้างความสามัคคีปรองดอง มีหน้าที่เตรียมการเกี่ยวกับ การสร้างความสามัคคีปรองดอง
คณะกรรมการแต่ละคณะประกอบด้วย บุคคลตามจํานวนและรายชื่อท่ีนายกรัฐมนตรีกําหนด และให้ประธานสภานิติบัญญัติแห่งชาติ ประธานสภาขับเคลื่อนการปฏิรูปประเทศ และรองประธานสภา นิติบัญญัติแห่งชาติและรองประธานสภาขับเคลื่อนการปฏิรูปประเทศคนหนึ่งตามที่ประธานสภามอบหมาย เป็นกรรมการโดยตําแหน่งในคณะกรรมการตาม (๒) (๓) และ (๔) เว้นแต่จะไม่มีผู้ดํารงตําแหน่งดังกล่าว คณะกรรมการมีหน้าที่และอํานาจกลั่นกรอง ตรวจสอบ กําหนด เสนอแนะ จัดลําดับ
ความสําคัญ พิจารณาความเป็นไปได้ และติดตามการดําเนินการด้านการบริหารราชการแผ่นดิน การปฏิรูปประเทศ ยุทธศาสตร์ชาติ หรือการสร้างความสามัคคีปรองดองในส่วนที่เกี่ยวข้องตามที่ นายกรัฐมนตรีกําหนด
คณะกรรมการอาจแต่งตั้งคณะอนุกรรมการหรือคณะทํางานได้
มติของ ป.ย.ป. และคณะกรรมการตามข้อนี้หากเกี่ยวข้องกับงานในอํานาจหน้าที่ของสภา นิติบัญญัติแห่งชาติ หรือสภาขับเคลื่อนการปฏิรูปประเทศ ให้แจ้งประธานสภานิติบัญญัติแห่งชาติ หรือประธานสภาขับเคลื่อนการปฏิรูปประเทศทราบ
ข้อ ๕ ให้จัดตั้งสํานักงานบริหารนโยบายของนายกรัฐมนตรีขึ้นเป็นหน่วยงานภายใน สํานักเลขาธิการนายกรัฐมนตรี มีหน้าที่กลั่นกรอง ตรวจสอบ ประเมินผล กําหนดตัวชี้วัด และติดตาม ความก้าวหน้าในการดําเนินการตามมติของ ป.ย.ป. และคณะกรรมการตาม ข้อ ๔ หรือตามที่ นายกรัฐมนตรีมอบหมาย และประสานกับหน่วยงานที่เกี่ยวข้องในการสร้างความรับรู้ความเข้าใจแก่ประชาชน โดยมุ่งเน้นภารกิจเชิงยุทธศาสตร์ (Agenda) และเชิงบูรณาการตามพื้นที่หรือกลุ่มภารกิจ (Area) ตลอดจนปฏิบัติหน้าที่ในทางวิชาการและธุรการให้ ป.ย.ป. เลขานุการ ป.ย.ป. คณะกรรมการตามข้อ ๔ และคณะอนุกรรมการ หรือคณะทํางานต่าง ๆ
ให้นายกรัฐมนตรีแต่งตั้งผู้อํานวยการสํานักงานบริหารนโยบายของนายกรัฐมนตรีขึ้นตรงต่อ เลขาธิการนายกรัฐมนตรี และประสานกับเลขานุการ ป.ย.ป. ในการขับเคลื่อนงานต่าง ๆ ให้บังเกิด ผลสัมฤทธิ์ และให้สํานักเลขาธิการนายกรัฐมนตรีจัดให้สํานักงานดังกล่าวมีเจ้าหน้าที่ งบประมาณ สถานที่ทํางาน อุปกรณ์ เครื่องมือเครื่องใช้ในการทํางานและสามารถเบิกจ่ายงบประมาณได้ตามที่ ป.ย.ป. กําหนดโดยความเห็นชอบของกระทรวงการคลัง และสามารถรับโอนทรัพย์สินของสํานักงานสภา ที่ปรึกษาเศรษฐกิจและสังคมแห่งชาติ สํานักงานสภาพัฒนาการเมือง และสํานักงานคณะกรรมการปฏิรูป
หน้า	๔๐
เล่ม	๑๓๔	ตอนพิเศษ	๑๙	ง	ราชกิจจานุเบกษา	๑๗	มกราคม	๒๕๖๐
กฎหมายมาดูแลรักษา ใช้สอย รวมทั้งรับโอนข้าราชการและเจ้าหน้าที่ของสํานักงานดังกล่าวและ ส่วนราชการหรือหน่วยงานอื่นตลอดจนจ้างผู้มีคุณสมบัติเหมาะสมมาบรรจุ แต่งตั้ง หรือปฏิบัติงานใน สํานักงานบริหารนโยบายของนายกรัฐมนตรีได้
ข้อ ๖ ในส่วนของคณะกรรมการบริหารราชการแผ่นดินเชิงยุทธศาสตร์ ซึ่งกลั่นกรอง การขับเคลื่อนภารกิจปกติ (Function) ภารกิจเชิงยุทธศาสตร์ (Agenda) และภารกิจเชิงพื้นที่ หรือกลุ่มภารกิจ (Area) ในเชิงยุทธศาสตร์ให้จัดระดับความรับผิดชอบในการดําเนินการเพื่อการทํางาน ที่ประสานเชื่อมโยงกันเป็น ๓ ระดับดังนี้
(๑)	ระดับหน่วยงานหรือกลุ่มงานที่เกี่ยวข้อง
ให้รัฐมนตรีผู้รับผิดชอบแต่ละกระทรวงหรือหน่วยงาน บังคับบัญชาหรือกํากับดูแล การบริหารราชการแผ่นดินในส่วนของตนหรือที่ตนเป็นหน่วยงานหลักให้เป็นไปโดยเรียบร้อยในลักษณะ บูรณาการ โดยใช้กลไกการบริหารราชการแผ่นดิน การร่วมมือและประสานงานกับรัฐมนตรีและ หน่วยงานที่เกี่ยวข้องกับภารกิจนั้น ๆ การบริหารงบประมาณ การบริหารงานบุคคล และอํานาจหน้าที่ ตามกฎหมาย มติคณะรัฐมนตรี และระเบียบราชการที่เกี่ยวข้อง
(๒)	ระดับกํากับการบริหารราชการ ให้รองนายกรัฐมนตรีผู้รับผิดชอบการกํากับดูแลการบริหารราชการแผ่นดินดังนี้
๒.๑ กํากับการบริหารราชการกระทรวงและหน่วยงานต่าง ๆ ตามคําสั่งที่คณะรัฐมนตรี หรือนายกรัฐมนตรีมอบหมายหรือมอบอํานาจ
๒.๒ สั่งและปฏิบัติราชการในฐานะเจ้ากระทรวงหรือเจ้าสังกัดหน่วยงานต่าง ๆ ตามคําสั่งที่คณะรัฐมนตรีหรือนายกรัฐมนตรีมอบหมายหรือมอบอํานาจ
๒.๓ ปฏิบัติหน้าที่ประธานกรรมการ รองประธานกรรมการ หรือกรรมการ ในคณะกรรมการต่าง ๆ ตามคําสั่งที่คณะรัฐมนตรีหรือนายกรัฐมนตรีมอบหมายหรือมอบอํานาจ
๒.๔ ปฏิบัติหน้าที่ประธานกรรมการ รองประธานกรรมการ หรือกรรมการ ในคณะกรรมการขับเคลื่อนและปฏิรูปการบริหารราชการแผ่นดินคณะต่าง ๆ ตามคําสั่งสํานักนายกรัฐมนตรี ที่เกี่ยวข้อง
๒.๕	กํากับติดตามการปฏิบัติราชการในภูมิภาคในจังหวัด กลุ่มจังหวัด หรือเขตตรวจราชการ ที่นายกรัฐมนตรีมอบหมาย
๒.๖	รับผิดชอบ ขับเคลื่อน หรือติดตามความคืบหน้าโครงการ แผนงาน ยุทธศาสตร์ หรือประเด็นปัญหาเฉพาะเรื่องตามที่คณะรัฐมนตรีหรือนายกรัฐมนตรีมอบหมาย
หน้า	๔๑
เล่ม	๑๓๔	ตอนพิเศษ	๑๙	ง	ราชกิจจานุเบกษา	๑๗	มกราคม	๒๕๖๐
๒.๗ รับผิดชอบ ขับเคลื่อน หรือกํากับดูแลกลุ่มงาน (Cluster) ในลักษณะบูรณาการ เช่น การบูรณาการกลุ่มกระทรวง งบประมาณหรือกลุ่มภารกิจตามที่คณะรัฐมนตรีหรือนายกรัฐมนตรี มอบหมาย
(๓)	ระดับบัญชาการ
ในกรณีมีปัญหา อุปสรรค หรือจําเป็นต้องขับเคลื่อนเรื่องใดให้บังเกิดผลสัมฤทธิ์ในเชิง ยุทธศาสตร์โดยเร็ว นายกรัฐมนตรีหรือคณะรัฐมนตรีอาจสั่งการให้นําเรื่องนั้นเข้าพิจารณากลั่นกรอง ในคณะกรรมการบริหารราชการแผ่นดินเชิงยุทธศาสตร์ในระดับบัญชาการก่อนเสนอ ป.ย.ป. หรือจะให้เสนอ ป.ย.ป. พิจารณาโดยตรงก็ได้
ข้อ ๗ ให้โฆษกประจําสํานักนายกรัฐมนตรีรับผิดชอบในการสร้างความรับรู้ความเข้าใจ เกี่ยวกับการปฏิบัติหน้าที่ของ ป.ย.ป. คณะกรรมการตามข้อ ๔ และสํานักงานบริหารนโยบายของ นายกรัฐมนตรี โดยประสานกับโฆษกหรือผู้รับผิดชอบด้านการประชาสัมพันธ์ของหน่วยงานที่เกี่ยวข้อง กรมประชาสัมพันธ์ และสื่อต่าง ๆ ของรัฐทุกประเภท รวมทั้งการประสานกับสํานักงานรัฐบาล อิเล็กทรอนิกส์และหน่วยงานอื่น ๆ เพื่อการสร้างสื่อความรับรู้ความเข้าใจ
ข้อ	๘	นายกรัฐมนตรีอาจเสนอให้หัวหน้าคณะรักษาความสงบแห่งชาติพิจารณา แก้ไขเพิ่มเติมคําสั่งนี้ได้ตามความเหมาะสม
ข้อ	๙	คําสั่งนี้ให้ใช้บังคับตั้งแต่วันประกาศในราชกิจจานุเบกษาเป็นต้นไป

สั่ง ณ วันที่ ๑๗ มกราคม พุทธศักราช ๒๕๖๐ พลเอก ประยุทธ์ จันทร์โอชา หัวหน้าคณะรักษาความสงบแห่งชาติ
