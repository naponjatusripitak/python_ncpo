หน้า	๓๘
เล่ม	๑๓๓	ตอนพิเศษ	๙๒	ง	ราชกิจจานุเบกษา	๒๑	เมษายน	๒๕๕๙
คําสั่งหัวหน้าคณะรักษาความสงบแห่งชาติ
ที่ ๑๙/๒๕๕๙
เรื่อง แก้ไขเพิ่มเติมคําสั่งหัวหน้าคณะรักษาความสงบแห่งชาติ ที่ ๒๗/๒๕๕๘


ตามที่รัฐบาลได้มีการจัดตั้งคณะกรรมการและคณะอนุกรรมการเพื่อขับเคลื่อนและปฏิรูป การบริหารราชการแผ่นดินซึ่งเป็นเครื่องมือที่สําคัญในการบริหารราชการแผ่นดิน และโดยที่ปัญหา ในเรื่องการบินพลเรือนของประเทศไทยเป็นเรื่องสําคัญที่รัฐบาลได้เร่งรัดดําเนินการเพื่อแก้ไขปัญหาดังกล่าว ด้วยเหตุนี้ เพื่อให้การแก้ไขปัญหาด้านการบินพลเรือนมีความเป็นเอกภาพภายใต้เครื่องมือที่สําคัญของรัฐบาล เพื่อประโยชน์ในการบริหารราชการแผ่นดิน
อาศัยอํานาจตามความในมาตรา ๔๔ ของรัฐธรรมนูญแห่งราชอาณาจักรไทย (ฉบับชั่วคราว) พุทธศักราช ๒๕๕๗ หัวหน้าคณะรักษาความสงบแห่งชาติ โดยความเห็นชอบของคณะรักษาความสงบแห่งชาติ จึงมีคําสั่งให้ยกเลิกความในข้อ ๔ ของคําสั่งหัวหน้าคณะรักษาความสงบแห่งชาติ ที่ ๒๗/๒๕๕๘ เรื่อง การแก้ไขปัญหาการกํากับดูแลและพัฒนาการบินพลเรือนของประเทศไทย ลงวันที่ ๑๑ กันยายน พุทธศักราช ๒๕๕๘ และให้ใช้ความต่อไปนี้แทน
“ข้อ ๔ การปฏิบัติตามอํานาจหน้าที่ของคณะกรรมการ ศบปพ. ตามข้อ ๓ ให้ดําเนินการ ดังต่อไปนี้
(๑) กรณีเป็นเรื่องสําคัญตามนโยบายของรัฐบาล และมีผลกระทบอย่างกว้างขวาง ให้ ศบปพ. นําเรื่องดังกล่าวขอความเห็นชอบจากคณะกรรมการขับเคลื่อนและปฏิรูปการบริหารราชการแผ่นดิน คณะที่ ๕ ซึ่งแต่งตั้งโดยคําสั่งสํานักนายกรัฐมนตรี ที่ ๓๘๐/๒๕๕๘ ลงวันที่ ๘ ธันวาคม พ.ศ. ๒๕๕๘ ก่อนนําเรียนนายกรัฐมนตรีพิจารณาสั่งการ
(๒) กรณีเป็นเรื่องทั่วไป หรือเรื่องที่เกี่ยวข้องกับการปฏิบัติของหลายหน่วยงานของรัฐทั้งที่เป็น และมิได้เป็นส่วนราชการ และมิใช่เป็นกรณีตาม (๑) ให้ ศบปพ. เสนอขอความเห็นชอบจาก คณะกรรมการขับเคลื่อนและปฏิรูปการบริหารราชการแผ่นดิน คณะที่ ๕ ซึ่งแต่งตั้งโดยคําสั่ง สํานักนายกรัฐมนตรี ที่ ๓๘๐/๒๕๕๘ ลงวันที่ ๘ ธันวาคม พ.ศ. ๒๕๕๘ หรือคณะอนุกรรมการ ซึ่งคณะกรรมการมอบหมายให้พิจารณาให้ความเห็นชอบแทนคณะกรรมการ และเมื่อได้รับ ความเห็นชอบแล้ว ให้ ผบ.ศบปพ. พิจารณาส่งการ หรือดําเนินการในส่วนที่เกี่ยวข้องต่อไป”
ทั้งนี้ นับแต่วันประกาศในราชกิจจานุเบกษาเป็นต้นไป

สั่ง ณ วันที่ ๒๐ เมษายน พุทธศักราช ๒๕๕๙ พลเอก ประยุทธ์ จันทร์โอชา หัวหน้าคณะรักษาความสงบแห่งชาติ
